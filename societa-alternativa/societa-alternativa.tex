\documentclass[a4paper,12pt]{book}

\usepackage[italian]{babel}
\usepackage[utf8]{inputenc}
\usepackage{verse}

\frenchspacing

\title{La Società Alternativa}
\author{Alessandro Desantis}
\date{}

\begin{document}

%\pagenumbering{roman}

\maketitle

\begin{flushright}
A L., che mi ha aiutato ad accettare l'oscurità.
\end{flushright}

\clearpage

\begin{verse}
\itshape{
'Tigre! Tigre! Divampante fulgore\\
Nelle foreste della notte,\\
Quale fu l'immortale mano o l'occhio\\
Ch'ebbe la forza di formare la tua agghiacciante simmetria?

In quali abissi o in quali cieli\\
Accese il fuoco dei tuoi occhi?\\
Sopra quali ali osa slanciarsi?\\
E quale mano afferra il fuoco?\\
Quali spalle, quale arte\\
Poté torcerti i tendini del cuore?\\
E quando il tuo cuore ebbe il primo palpito,\\
Quale tremenda mano? Quale tremendo piede?

Quale mazza e quale catena?\\
Il tuo cervello fu in quale fornace?\\
E quale incudine?\\
Quale morsa robusta osò serrarne i terrori funesti?

Mentre gli astri perdevano le lance tirandole alla terra\\
e il paradiso empivano di pianti?\\
Fu nel sorriso che ebbe osservando compiuto il suo lavoro,\\
Chi l'Agnello creò, creò anche te?

Tigre! Tigre! Divampante fulgore\\
Nelle foreste della notte,\\
Quale mano, quale immortale spia\\
Osa formare la tua agghiacciante simmetria?''
\/}
\end{verse}

\begin{flushright}
--- \scshape{W. Blake}
\end{flushright}

\chapter{Partenza}

%\pagenumbering{arabic}

\paragraph{}
Conobbi L. durante una fase particolare della mia vita: ero un avvocato di
discreto successo, eppure non mi sentivo affatto felice; mi sembrava che le mie
giornate fossero insopportabilmente perfette, quasi soffocanti. Ero una persona
realizzata: facevo ciò che avevo sempre sognato, ma mancava quella scintilla
che mi permettesse di andare avanti, che rendesse ogni istante della mia
esistenza unico e speciale.

Non auguro a nessuno di provare una sensazione del genere: si sente che c'è
qualcosa che non va ma non si riesce a individuare esattamente il problema. Non
si può fare niente per migliorare ciò che si è, non importa quanto ci si
sforzi di pensare a una vita migliore. È un dolore così opprimente che neanche
piangere sembra appropriato di fronte a cotanta sofferenza.

Dicevo, ero un avvocato di successo (nonostante la mia giovane età) e un
giorno venne da me questa donna. Non era la stessa che mi sarei abituato a
vedere dopo diverso tempo: più ordinaria, meno potente. Anche così però si
portava dietro un'aura di energia ovunque andasse. 'Energia''... era quello
l'elemento mancante nella mia vita; era a causa della sua assenza che stavo
tanto male. Non me ne resi subito conto, ovviamente, perché lei stava ben
attenta a fare in modo che solo chi era pronto si accorgesse della sua
grandezza. Solo quando si accorse che ero la persona adatta si lasciò andare
e io la potei ammirare in tutta la sua maestosità.

All'inizio si trattava di piccole consulenze. Mi chiedevo perché una donna
tanto bella si interessasse di un argomento noioso come il diritto. Un giorno mi
azzardai a chiederle che lavoro facesse.

«Io?» chiese sorpresa. «Beh, si potrebbe dire che sono un'artista, credo».

Non feci altre domande, perché capii che ancora non voleva spingersi tanto
oltre. Ma più tempo passavo con lei e più ero intossicato dai suoi
atteggiamenti, dalla sua esistenza.

\paragraph{}
Poco dopo il nostro primo incontro iniziai a scrivere. Non narravo apertamente
di lei, forse perché mi vergognavo all'idea che qualcuno che conoscevo appena
potesse avere un ascendente così forte su di me che ero un professionista. Ma
rileggendo i miei scritti capivo che si trattava di L. E di me, ovviamente.

Lasciavo le cartelle in ufficio perché così potevo uccidere quello sprazzo di
noia che esisteva tra un cliente e l'altro, quando il lavoro non mi impegnava
e non potevo pensare a qualcosa che non fosse l'imperfezione della mia vita
un po' meno imperfetta da quando quella donna vi era entrata.

Quel pomeriggio dovevo incontrare L. per l'ennesimo consiglio ed ero
terribilmente in ritardo; lei invece era già nello studio, puntuale come
sempre. Sembrava arrivare sempre al momento giusto: lei era presente ovunque ci
fosse da attuare un cambiamento.

Entrai di corsa e incrociai per un istante il suo sguardo.

Aveva in mano una delle mie cartelle.

«Scrivi molto bene» osservò.

Non mi aveva mai chiesto il permesso di darmi del 'tu''; lei non chiedeva mai
il permesso di fare qualcosa: lo faceva e basta. Era dolcemente arrogante.

Ovviamente la cosa non mi infastidì: non potevo che essere contento che il
nostro rapporto stesse diventando più intimo.

La ringraziai arrossendo.

Tentai di parlare di lavoro ma non me lo permise.

«Vedi,» mi interruppe «io faccio parte di un gruppo di artisti, e mi
piacerebbe che ti unissi a noi. Sarebbe un enorme contributo».

«Veramente non saprei... ho parecchio da fare in questo periodo» tentai di
evitare il confronto diretto: avevo paura in un certo modo di L., di ciò che
sarebbe potuto accadere se fossi entrato nel suo strano mondo; era come se non
mi sentissi all'altezza. Lei era così potente e decisa e io così infinitamente
debole e nudo. Tuttavia l'idea di essere parte di qualcosa di più grande mi
affascinava: mi sentivo come un bambino che gioca col fuoco e sa che in ogni
momento potrebbe bruciarsi, e ha paura di provare dolore ma ancora più paura di
rimanere ignorante.

«Avanti, avvocato,» disse con voce suadente «le prometto che non se ne
pentirà».

Notai che aveva ricominciato a darmi del 'lei''.

Alla fine accettai e non controvoglia, solo con un po' di timore.

«Benissimo» rispose L. «Ora possiamo parlare di lavoro».

\paragraph{}
Alla fine di quell'incontro mi lasciò un indirizzo e una data. Si rifiutò di
dirmi dove sarei andato. «Lo vedrai quando sarà il momento» disse.

I giorni si succedettero in fretta, e il tanto atteso (e temuto!) momento
arrivò prima di quanto mi aspettassi. Un'ora prima dell'incontro ero nervoso
come non mai, ed enormemente tentato di chiamarla e disdire tutto. Non lo feci
forse solo perché avevo paura di sentire la sua voce dopo tanto tempo: era un
po' infatti che L. non si faceva federe allo studio, e credevo si fosse
dimenticata di me.

Ormai rassegnato, ma eccitato al tempo stesso, mi avviai in macchina verso
l'indirizzo datomi. Era piuttosto lontano dal centro e sulle mappe non era
segnato assolutamente nulla in quel luogo. Per un istante mi balenò nella mente
la folle idea che quella fosse solo una truffa: già mi vedevo tramortito e
derubato di tutto, una volta giunto sul posto. Mi resi conto subito di quanto
fosse idiota un simile pensiero: una donna bella come L. non poteva certo
rendersi complice di simili nefandezze.

Grande fu il mio stupore quando finalmente arrivato mi trovai a parcheggiare
sotto un teatro. Sembrava vecchio e in disuso, ma ben curato da una mano attenta
e precisa. Mi parve di riconoscere il tocco di L. fermo e delicato al tempo
stesso.

All'interno l'aria sapeva di poltrona eppure era familiare, rassicurante,
invitante. Nonostante ci fossero diverse sale seppi subito dove andare: forse fu
perché ormai ero così assuefatto a L. che l'avrei trovata ovunque, come un
segugio. Forse più semplicemente seguii le voci.

All'interno della stanza si trovavano lei e un'altra decina di persone.

Proprio in quel momento una donna bionda e grassoccia in piedi sul palco stava
leggendo quella che presumetti essere una sua poesia. Rimasi in piedi ad
ascoltarla, ma L. mi fece segno di sedermi accanto a lei in prima fila. La
salutai; lei sorrise e posò il dito sulle labbra, chiedendomi di fare silenzio.

Quando ebbe terminato tutti applaudirono. Uno dopo l'altro ognuno, alla destra
di L. si esibì nella propria arte. Credevo fossero tutti scrittori ma mi
sbagliavo: c'era chi cantava, chi ballava e chi mostrava le sue ultime
fotografie.

Infine anche lei si esibì. Salì sul palco, meravigliosa nel suo abito, e
accompagnata da un'orchestra nell'angolo della sala cantò con una delle
più meravigliose voci che avessi mai ascoltato. Le parole non possono
descrivere le sensazioni che quei suoni mi hanno lasciato, dunque mi limiterò a
dire che quando ella finì provai la stessa tristezza che si prova svegliandosi e
interrompendo a metà uno stupendo sogno.

Nessuno la applaudì: sembravano tutti stupiti quanto me, sebbene immaginai
non fosse la prima volta che ascoltavano quella voce soave. Al termine L. non
scese dal palco ma vi indugiò qualche momento, tenendo gli occhi chiusi e la
testa bassa, le labbra incurvate in un impercettibile sorriso che pure tutti
sentivamo grande come l'Universo.

«Oggi, amici,» chissà perché, quella parola mi colpì «si è unito a noi un
nuovo artista; uno scrittore per la precisione. L'ho conosciuto per caso,
come è accaduto con la maggior parte di voi, e per caso ho scoperto il suo
talento. Lo vorrei qui accanto a me, sul palco, con uno dei suoi scritti che
sono sicura avrà portato».

Tutti si voltarono a guardarmi e proprio come accadde con L. in ufficio,
arrossii. Perché mi trovavo in quella situazione assurda? Quasi non ricordavo
neanche come ci ero finito! Abbozzai un sorriso ebete, mi alzai e con le mani
sudate presi dalla tasca un foglietto, piegato tante volte da sembrare una
particella subatomica, sul quale era riportato uno dei miei ultimi racconti.

«Prego» disse L. sorridendomi rassicurante e facendosi da parte. Avevo
l'impressione che conoscesse il mio stato d'animo in quel momento e avesse
deliberatamente deciso di mettermi in imbarazzo; quello che non capivo però
era il motivo: qual era il suo scopo? Che cosa sperava di ottenere?

Così, con voce incrinata dall'imbarazzo e dall'emozione lessi quelle
poche, interminabili righe. Man mano che procedevo l'aria si faceva sempre
più calda e pesante. Quando infine la tortura cessò mi sembrò di liberarmi
di un pesante fardello, qualcosa che mi portavo dietro da anni senza neanche
saperlo, qualcosa che era venuto a galla nel mare della mia anima solo quel
pomeriggio.

«Molto bene» disse L. Sembrava fiera di me, come una madre lo è del proprio
figlio.

Più tardi, quando gli altri se ne furono andati e ci trovammo da soli, le
parlai dei problemi che avevo avuto. «Non capisco,» dissi «sono abituato a
parlare in aula, sotto pressione, davanti a tutti. Eppure rendere gli altri
partecipi di ciò che ho scritto mi è costato un'enorme fatica».

«Forse sei un buon avvocato che sa come usare le prove a proprio favore. Forse
come dici tu sei abituato a esporre i fatti in aula. Ma non sei abituato a
esporre la tua anima. È proprio qui il punto: è per questo che ho voluto che tu
leggessi davanti a noi, stasera. Ora, o mai più. Ci siamo passati tutti, non
preoccupartene troppo».

«Tutti tranne te, a quanto pare. Sembri così naturale quando sei sul palco e
canti..».

«Ho dovuto lavorare anch'io per avere una tale... dimestichezza con le
persone; le persone sono complicate, ma meravigliose a loro modo».

«Forse hai ragione» annuì. «Sei tu a capo di questo gruppo?»

«Non c'è un capo, io sono solo la persona di riferimento».

Parlammo ancora per un po', quindi ci salutammo e ognuno andò per la propria
strada.

\paragraph{}
A quell'incontro ne seguirono altri, simili ma mai uguali: a volte veniva
qualcuno di nuovo e anch'egli doveva passare quel rito di iniziazione del
quale ero stato partecipe solo qualche settimana prima. Vedendo come erano
impacciati capivo dove avevo sbagliato fino a quel momento. Non che ora fossi
diventato una stella del cinema: ero ancora ben lontano dal raggiungere i
livelli di L.; tuttavia mi sembrava, in qualche modo, infinitamente più facile
vivere, vedere, respirare.

Mi stavo sensibilizzando: iniziavo a cogliere la bellezza, più spesso la
bruttezza del mondo intorno a me quando prima ero apatico. Mi sembrava di
poter capire meglio i sentimenti altrui, le motivazioni dietro alle azioni e le
idee ancor più dietro.

C'era qualcosa però che mi angosciava terribilmente: anche gli incontri col
gruppo stavano diventando un'abitudine, e dunque iniziavo a perdere
interesse. Pensai di essere io quello sbagliato e incontentabile, sempre alla
ricerca di stimoli fuori dalla mia portata. Ero terrorizzato all'idea di
stufarmi di L., dei suoi sorrisi e della sua voce.

Ad un incontro le parlai delle mie paure.

Non sembrava sorpresa, e io non ero sorpreso che lei non lo fosse.

«Mi dispiace che ti senti così» disse.

Le dissi che a mio parere non era lei il problema, che pensavo di non essere
adatto alle azioni ripetitive: il gruppo era una novità all'inizio ma ormai
iniziava a essere un obbligo, uno statico imponimento.

«L'uomo ha bisogno di azioni ripetitive. Ciò di cui non ha bisogno è la
routine: respiri, altrimenti soffocheresti, ma non ne soffri. Mangi, perché
altrimenti moriresti di fame, eppure non te ne lamenti; non lo fai perché
queste sono necessità. Ma annoiarsi non è una necessità, tutt'altro! È
quando l'azione smette di essere dettata dall'istinto di sopravvivenza che
diventa routine, capisci?»

Non ne ero troppo sicuro, ma risposi di sì.

«Adesso cosa farai?»

«Non lo so ma non smetterò di venire agli incontri».

«Non avevo dubbi, ma io intendevo adesso, ora, in questo preciso momento.
Salirai in macchina e poi?»

«Beh, andrò a casa, cenerò guardando la televisione, e andrò a dormire».

«Benissimo, allora non hai fretta: andiamo».

«Dove?»

«A fare una passeggiata; il mare non è lontano».

\paragraph{}
Poco oltre il teatro, in effetti, si trovava una bellissima spiaggia, di cui io,
stranamente, non mi ero mai accorto in tutto quel tempo. Glielo dissi, e lei
sorrise. «Nessuno se ne accorge mai, finché non ne ha bisogno» commentò.

Giungemmo sul limitare della strada, là dove finiva il duro e pungente cemento
e iniziava invece la morbida e candida sabbia.

L. si tolse le scarpe e mi invitò a fare altrettanto. Esitante, la imitai.

Mi prese sottobraccio e camminammo così per un'ora almeno, avanti e indietro
su quella spiaggia che sembrava non aver ancora subito il triste intervento
dell'uomo. Parlammo di molte, moltissime cose: religione, amore, filosofia, e
anche delle piccole sciocchezze di ogni giorno. Non capivo cosa stesse cercando
di ottenere e non mi importava affatto: avrei solo voluto che quel momento non
finisse mai.

Al ritorno però mi aspettava una spiacevole sorpresa: la mia auto era sparita.
L. sembrò non accorgersene, tanto che stava per andare via, lasciandomi solo.

«Mi hanno rubato la macchina!» urlai verso di lei, già lontana.

Si voltò stupita e tornò sui suoi passi.

«Come?» disse ridendo.

«La mia macchina... è sparita!»

«Ah, lo vedo». Sembrava infinitamente esilarata. «Beh, va bene così».

«Va bene così?! Stai scherzando, vero? E io come ci torno a casa?»

«Vai a piedi, non può che farti bene».

«Ma io abito a venticinque chilometri da qui!»

«Beh, allora trova un passaggio».

«Ho lasciato il telefono in macchina!»

«Come ho già detto: trova un passaggio».

E voltandosi si allontanò.

La chiamai a gran voce più volte ma lei finse di non sentirmi.

Quella sera tornai a casa con un'allegra famigliola costituita da padre, madre
e due figli. Ero piuttosto irritato per come L. mi aveva trattato, sebbene
sapessi che non l'aveva fatto solo per danneggiarmi. All'improvviso ero
stufo dei suoi giochi di potere e di quei suoi continui manipolamenti; l'idea
di non avere la situazione in pugno mi dava la nausea. Tuttavia non avrei
smesso di vederla neanche se avesse tentato di uccidermi; volevo solo farle
capire quanto il suo gesto mi avesse fatto adirare.

Pareva però che i colpi di scena non fossero ancora finiti: quando dopo quelle
estenuanti fatiche (non tanto fisiche quanto mentali) riuscii a vedere la mia
tanto amata casa, trovai la macchina parcheggiata nel vialetto. Dovetti
strofinarmi gli occhi più e più volte prima di convincermi che non si trattava
di un'allucinazione. Dunque qualcuno aveva rubato la macchina al teatro
quindi l'aveva riportata a casa mia. Per quale motivo? Dall'auto non mancava
niente: la giacca con portafoglio e cellulare non era stata toccata e nessuno
dei documenti nella mia valigetta. L'unica ragione che poteva spingere
qualcuno a commettere quell'imbroglio era... obbligarmi a chiedere aiuto, a
fidarmi del prossimo per tornare a casa.

Ormai era ovvio che si trattava di lei: potevo quasi vederla mentre architettava
il suo piano, probabilmente ben prima di quell'incontro, e lo spiegava al suo
complice.

Li immaginavo all'opera.

\paragraph{}
'Fuori dal teatro, questa sera. Alle nove''.

L'Sms giungeva inaspettato, ma sapevo chi l'aveva mandato.

A lungo pensai a cosa sarebbe stato giusto fare: avrei potuto ignorarlo, e
l'orgoglio mi spingeva a farlo. In quel modo però avrei perso
un'occasione. Oppure potevo mettere da parte l'Achille che era in me e
incontrare L. per vedere cos'altro aveva da offrirmi.

Il dubbio mi strusse fino alle otto e quaranta, quando decisi che il mio animo
ferito poteva essere barattato con una vita felice. Ero ancora indeciso quando
la vidi proprio davanti al teatro, pensierosa; sembrò non accorgersi nemmeno
del mio arrivo. Nel momento in cui mi avvicinai si svegliò da un sogno: mi
afferrò per il braccio dirigendosi verso l'auto dalla quale ero appena
sceso.

«Sei in ritardo».

Decisi che quello era il momento di sfogarmi. Ora o mai più, mi dissi.

«Meravigliati che sia venuto dopo quello che hai combinato l'altra sera con
la macchina!»

«Lascia perdere la macchina, dobbiamo andare».

La mia spietata determinazione si spense come la fiamma di una candela muore a
causa di un'improvvisa folata di vento.

«Andare dove?»

«Hai detto che volevi qualcosa di più, no? Questa è la tua occasione. Guidi
tu».

Immaginavo che mi avrebbe portato ancora più lontano dalla città, invece mi
indicò una via del centro. Non avevo idea di cosa sarebbe successo ma sapevo
che qualunque cosa fosse avrebbe cambiato la mia vita; ero dunque nervoso,
emozionato, terrorizzato, ma allo stesso tempo sicuro di me stesso, perché
sapevo che L. non mi avrebbe lasciato cadere.

O lo avrebbe fatto al solo scopo di afferrarmi per i capelli.

Non disse nulla per tutto il viaggio e non rispose alle mie continue e
insistenti domande.

Dopo mezz'ora circa ci fermammo sotto un blocco di lussuosi appartamenti: vi
abitavano personaggi del mondo dello spettacolo, così come alcuni tra i
principali esponenti politici del momento. Il portone si aprì non appena ci
avvicinammo e L. lo tenne aperto per me. Mentre eravamo in ascensore mi guardò a
fondo e disse qualcosa che mi turbò ulteriormente.

«Stasera ti sarà chiesto di prendere una scelta. Non è importante cosa
decidi, almeno non per me. È di fondamentale importanza però che non parli
con nessuno di ciò che hai sentito. Se lo farai potrebbe esserci tolta la
possibilità di aiutare altre persone, persone come te. Hai capito?»

Allucinato, la guardavo.

«Hai capito?» chiese di nuovo scuotendomi.

Mossi leggermente la testa, prima su, poi giù, come se volessi dire sì; in
realtà però non era proprio un sì. Non troppo convinto, almeno.

\paragraph{}
È curioso come il nostro cervello ricordi soprattutto l'odore dei luoghi che
visitiamo. Ma se dovessi sforzarmi di far tornare alla mente l'immagine di
quell'immenso appartamento al dodicesimo piano non ricorderei l'odore,
perché non ne aveva; rammenterei bene però il pavimento di marmo sul quale
mi specchiai appena entrato. L'immagine che vidi era quella di un uomo
indeciso, impaurito ma felice; un'espressione che non avevo mai vista dipinta
sulla faccia di nessuno fino a quel momento.

Il posto sembrava deserto. L. però si diresse con sicurezza verso un altro
ambiente, uno studio con un'immensa vetrata che permetteva di ammirare la
città nel momento in cui il sole cala e le prime luci si accendono. Davanti a
questa, in piedi, stava un uomo non più giovane, di sessant'anni circa, vestito
elegantemente. Aveva l'aria di essere una persona ricca ma sobria, due qualità
non facilmente conciliabili.

«Sei qui» disse L. senza muoversi dalla soglia.

«Oh, finalmente» rispose quello seccato. «Temevo vi foste persi».

Non si voltò per guardarci, ma potevo vedere il riflesso del suo viso nel
vetro: mi colpirono più di ogni altro dettaglio i suoi occhi, stanchi,
distratti, indici di una mente rivolta altrove. In mano teneva un calice di vino
bianco o forse spumante.

L. mise una mano sulla mia schiena e mi spinse avanti, ma ella non si mosse; mi
inquietava quella nervosa immobilità di lei che era sempre a proprio agio. Era
come se il vecchio fosse tanto importante o pericoloso da non potercisi
permettere alcun errore in sua presenza.

«Questo è l'amico di cui ti avevo parlato» mi presentò.

«Pensi che sia pronto?»

«Sì. Credo di sì».

«Venite di là: qui mi sento osservato».

Ci guidò verso un terzo ambiente, ancora più grande di quello in cui ci
trovavamo prima. C'era una scrivania di mogano tanto grande quanto costosa
posizionata proprio di fronte alla vetrata, la quale copriva probabilmente tutto
l'appartamento. Accanto a questa stava una libreria anch'essa di mogano
nella quale erano contenute decine di volumi; pur essendo un buon lettore
riconobbi pochi titoli perché erano quasi tutti in lingue straniere, per la
maggior parte orientali.

L'uomo si sedette su una costosissima poltrona in pelle mentre io e L.
rimanemmo al di qua della scrivania, così che finalmente ebbi modo di vederlo
bene. Era vestito completamente di nero ed effettivamente incuteva un certo
timore. Con i suoi lunghi capelli bianchi e la barba ispida sembrava un dottore
o un alchimista, non so bene quale delle due gli si confacesse meglio.

Egli prese una penna e un foglio dalla risma davanti a sé e me li porse.

«Firma».

«Ma non c'è scritto niente!» protestai.

Guardò accigliato L., che sembrava costernata.

«Ti prego, firma» mi implorò anche lei.

Il colmo per un avvocato dev'essere firmare un foglio completamente bianco.

Eppure io lo feci, e non perché fossi convinto, ma perché la pressione era
troppa e non volevo deludere L.

Allora l'uomo prese dalle mie mani carta e penna e iniziò a scrivere qualcosa in
bella grafia proprio sopra la mia firma.

'Almeno ora so che non è un medico'' pensai divertito.

Si alzò di scatto facendomi trasalire.

«Possiamo andare. Hai portato il necessario per il viaggio?»

«Viaggio? Che viaggio?»

Tutta la faccenda iniziava a preoccuparmi.

L. posò le mani sulle mie spalle e mi guardò dolcemente.

«Ti fidi di me?»

Esitai parecchio prima di rispondere: mi fidavo ciecamente di lei ma avevo
paura di quali sarebbero state le conseguenze delle mie parole. Nonostante
tutto però mai e poi mai avrei rischiato di rattristarla.

«Sì».

«Allora non fare altre domande; lo dico per te, è questo che volevi: rischiare
tutto per una nuova vita. Non è così? Devi scegliere usando l'istinto, e
ciò sarebbe impossibile se ti spiegassi ogni dettaglio. Del resto anche
volendo non potrei farlo: il futuro non mi è molto più chiaro di quanto lo
sia a te in questo momento. Tuttavia sappi che qualunque sia la tua decisione
non potrai assolutamente tornare indietro».

Tentai di deglutire, ma avevo la gola completamente secca.

«Va bene».

«Va bene cosa?»

«Verrò con voi».

Avevo cercato di rimandare il più possibile quel momento ma ormai il passo era
fatto. E forse era un passo decisamente troppo lungo per la mia gamba.

L. e l'uomo, animandosi all'improvviso, uscirono dall'appartamento,
trascinando me dietro. Salimmo su un lussuoso Suv parcheggiato poco lontano
dall'edificio.

«Ma che ne sarà della mia macchina? E della mia casa?»

«Certo che questa macchina non ti dà pace!» rise L.

«Non ne avrai bisogno dove stiamo andando» aggiunse l'uomo.

«Perché? Dov'è che stiamo andando?»

Nessuno mi rispose, ma non me ne preoccupai troppo: avevo accettato l'invito
di due sconosciuti a iniziare una nuova vita con loro... Che importava se ancora
non sapevo dove? Non era che un fattarello di poco conto.

Mi appoggiai comodamente al sedile tentando di rilassarmi e curiosamente la
cosa sembrava funzionare. Pensai che il mio destino dipendeva ormai da forze di
gran lunga superiori alla mia, e reazioni che io stesso avevo messo in moto e
non potevano più essere fermate. Ero come una spiga di grano in balia del
vento. Dolcemente in ostaggio.

Ormai era sera inoltrata e la città era completamente illuminata. Feci un
rapido bilancio della mia vita fino a quel momento: avevo un lavoro, avevo molti
soldi, ero stimato e rispettato. Eppure non ero soddisfatto e stavo scappando
da tutto.

Iniziava a piovere; i colori delle insegne visti attraverso le gocce d'acqua
formavano strani giochi di luce. L'uomo guidava tenendo gli occhi fissi sulla
strada, mentre L. sul sedile del passeggero rifletteva silenziosa, forse
pensando al mio destino.

Si avvertiva nell'aria un sentimento pesante: nostalgia e malinconia, il tutto
mischiato a una buona dose di eccitazione. Era il clima ideale per una partenza.

L. si girò e allungò la mano chiara verso di me: sul palmo stava una compressa
lunga un centimetro circa.

«Prendila».

«Cos'è?»

Silenzio.

«Devi..».

«...fidarmi di te. Sì, ho capito».

Raccolsi la compressa da quella mano deicata, la misi in bocca e deglutii. Pochi
minuti dopo fui pervaso da un improvviso torpore e chiusi gli occhi,
stanchissimo.

L'ultima cosa che ricordo è lo sguardo vivace e accorto di L. nello
specchietto retrovisore.

\chapter{Soggiorno}

\paragraph{}
Motori. Furono la prima cosa che udii agli albori della mia nuova vita: motori
che si spegnevano. Mentre aprivo gli occhi, lentamente perché la luce passava
da ogni spiraglio e sembrava farli sanguinare, giunsero alle mie orecchie anche
alcune voci.

«Si sta svegliando» disse qualcuno.

«Giusto in tempo» ridacchiò un altro.

Non avevo idea di cosa mi fosse successo e non riuscivo a pensare né a
ricordare nulla per via del mal di testa; mi sembrava di essere come un neonato
espulso dal ventre materno che si affaccia sul mondo con curiosità e timore.

«Chi siete? Dove sono?»

Un immenso afroamericano dall'aria minacciosa mi si avvicinò.

«Quanto alla prima domanda,» rispose con voce profonda «non hai bisogno né
sei tenuto a saperlo. Per ciò che riguarda la seconda invece la risposta è
'su un aereo'', ma non credo che ti soddisfi molto. In questo momento non sei
in grado di ragionare con lucidità: tra qualche minuto ti sarà spiegato tutto
meglio».

Mi accorsi di trovarmi su quello che a giudicare dagli interni era un jet
privato, appena atterrato nel bel mezzo del nulla. Ovunque fossimo atterrati
pioveva anche lì. Adesso però era giorno e le nuvole grigie, dense e pesanti
coprivano il cielo. Potevo sentire il ticchettio dell'acqua contro il metallo
e il vetro. Il portellone era aperto e dalla scaletta vidi scendere pilota e
copilota, entrambi elegantemente vestiti, dopo avermi lanciato un'occhiata
furtiva.

«Lei dov'è?»

Stavolta fu un altro a rispondermi; sedeva di fronte a me e teneva le gambe
accavallate, una mano a sostenere il mento, un leggero sorriso dovuto
probabilmente al mio stato di evidente smarrimento.

«Di chi parli?»

Non ebbi l'occasione di rispondere perché in quel momento L. si
materializzò alla mia sinistra; era in piedi e mi posò affettuosamente una
mano sulla spalla. I due uomini la guardavano con rispetto.

«Bentornato!» rise. «Vieni, dobbiamo andare; senza fretta, ormai».

Slacciai la cintura e mi alzai lentamente, perché avevo paura che le gambe
cedessero da un momento all'altro. Non c'era traccia dell'uomo che ci
aveva condotti fino all'aereo; pensai che non fosse salito con noi.

«Dove siamo?» chiesi nuovamente.

«Ormai non ho più segreti da nasconderti, ma ti prego di pazientare ancora
qualche attimo: allora potrai vedere con i tuoi occhi».

Una volta fuori dall'aereo, mentre scendevo lentamente gli scalini sostenuto
da L., qualcuno aprì un ombrello sulle nostre teste. In fondo ci attendevano due
fuoristrada che vennero occupati dagli uomini e in mezzo una terza auto,
anch'essa costosissima, nella quale stavamo noi due.

Il viaggio durò più di mezz'ora, eppure non parlammo granché, complice anche la
mia tremenda stanchezza. Le chiesi cosa mai mi avesse dato per farmi stare così,
anche se intuivo già la risposta.

«Un sonnifero».

Sospirai.

«Immaginavo».

«Non è nulla di personale, solo non volevamo che vedessi la strada».

«La strada per arrivare fin qui? Come avrei potuto?»

«La strada per arrivare all'aeroporto. E devi ringraziare me se ora non te ne
abbiamo dato un altro... I miei 'colleghi'' non sono del tutto d'accordo
con questa mia scelta, ma io mi fido di te».

«Ma perché tanta segretezza?»

«Lo scoprirai stando con noi. Per ora sappi che quello che cerchiamo di
introdurre è un grande cambiamento, e non a tutti piacciono i cambiamenti. I
nostri nemici sono potenti, politicamente parlando, e potrebbero distruggerci se
non fossimo così prudenti».

Fu la fine della nostra conversazione, perché avevo bisogno di silenzio per
pensare ai guai in cui mi ero cacciato.

Il paesaggio non era molto vario ma piacevole: dal nulla cosmico ora eravamo
entrati in un bosco e seguivamo un perfetto sentiero che lo attraversava da
parte a parte. Gli alberi finivano ma la strada proseguiva per svariati chilometri
curvando dolcemente.

L. guidò ancora per qualche minuto, poi giungemmo ad un cancello.

Quando lo vidi mi mise un po' di timore: sembrava che pochi uscissero di lì
una volta entrati, e di certo lo facevano con l'intento o l'obbligo di
tornare presto. Il cancello si aprì poco prima che la prima auto del corteo
passasse senza neanche accennare a frenare; evidentemente ci stavano aspettando.

Al di là facevano ombra sulla strada altri alberi, alti e dalle foglie larghe,
verdi e grasse; la pioggia aveva portato fino a noi l'odore della loro corteccia
mischiato a quello della terra così piacevole e rassicurante. Quando l'ultima
auto passò il cancello si chiuse alle nostre spalle. Ancora non sapevo se
l'avrei mai rivisto o se il destino mi avrebbe portato a desiderare di farlo.

Ma ciò che mi aspettava oltre gli alberi era qualcosa a cui, nonostante tutto
ciò che mi era successo in quegli ultimi giorni, non ero minimamente preparato.

Vidi case, parchi, fontane, ma soprattutto persone: ai margini della strada ci
attendeva una folla sorridente che salutava con la mano: uomini, donne, bambini...
talvolta intere famiglie erano lì e ci fissavano con quegli sguardi pieni di
benevolenza.

Oltre quel cancello c'era una piccola città, colorata e meravigliosa.

L. entrò nel vialetto di una delle case e si fermò lì mentre le altre due
auto proseguirono. Scendemmo ed ella frugò nella borsa per poi tirarne fuori un
mazzo di chiavi.

«È la tua nuova casa,» disse «spero che tutto sia di tuo gradimento. È già
pronta e abbiamo messo dei vestiti della tua taglia nei cassetti e negli
armadi. Se hai qualche problema puoi chiedere in giro: le persone qui non
aspettano altro che darti una mano. Io vado a cambiarmi; sarò qui tra due ore
circa e ti accompagnerò a casa mia dove cenerai per stasera. Ti consiglio di
fare una doccia: hai un aspetto orrendo».

Detto ciò tornò in macchina.

«Ah, dimenticavo» aggiunse sorridendo prima di andare via. «Benvenuto in
Irlanda».

\paragraph{}
Seguii il saggio consiglio ricevuto e feci una doccia, quindi indossai una delle
camicie nell'armadio che come tutti i nuovi abiti non solo era della giusta
taglia ma anche di mio gradimento, quasi fosse stata scelta da qualcuno che
conosceva perfettamente i miei gusti.

Quell'alternanza di momenti di felicità e tremenda inquietudine continuava a
scombussolarmi. Sì, ero contento di essere finalmente accanto a L. e lontano da
quel mondo che mi rendeva tanto apatico, ma avvertivo anche una presenza oscura,
qualcosa di inspiegabile per una persona razionale come me. Forse era il mio
stesso animo a mettermi in guardia. Mi promisi di non pensarci più fino
all'indomani, quando mi sarei ripreso dal viaggio e avrei potuto ragionare con
lucidità.

Come mi aspettavo L. fu lì esattamente due ore dopo; venne a piedi e a piedi
raggiungemmo la sua abitazione, che del resto non distava molto dalla mia. Era
notevolmente più grande rispetto alle altre.

«Vedo che anche qui ci sono i raccomandati» scherzai.

«È una questione di esigenze» sorrise lei. «Se hai bisogno di più spazio non
devi che chiedere».

La cena fu lunga: posi tutte le domande che in macchina ero stato troppo stanco
per formulare. Così molte cose mi furono più chiare e fui in parte rasserenato,
giacché mi convinsi di essere in ottime mani.

«Dunque,» iniziò L. «ti starai chiedendo dove sei capitato».

«Proprio così».

«È difficile descriverci. Alcuni dicono che siamo un'organizzazione, altri una
setta; tu non dovrai lasciarti influenzare. Noi ci consideriamo prima di tutto
e soprattutto una enorme famiglia, una piccola società. Qui, al di qua del
cancello noi troviamo tutto ciò che ci serve per condurre una vita dignitosa,
rispettosa e soddisfacente. La maggior parte di noi è composta da artisti, come
te e me, mentre alcuni si occupano di altre faccende, più terrene».

«Ma come fate a vivere qui? Da dove viene il cibo? Dove studiano i bambini?»

«Abbiamo le nostre coltivazioni e i nostri allevamenti. Dei bambini invece si
occupano gli intellettuali, che qui non mancano. Hai notato quell'edificio rosso
quando siamo arrivati?»

L'avevo notato.

«È una scuola».

«Ma è piccola! Non ce ne sono altre?»

«È grande quanto basta: non ci sono molti bambini qui per diverse ragioni. Primo
fra tutti c'è il fatto che non sarebbe giusto impedirgli di scegliere la loro
vita. Così molti di quelli che vivono qui hanno scelto di non avere figli,
oppure di entrare nella Società solo dopo che essi abbiano raggiunto la maggiore
età».

«Come l'hai chiamata? La Società?»

Era seccata.

«L'ho fatto? Non avrei dovuto: non siamo soliti darci un nome, anche se spesso
riferendosi a noi parlano di Società Alternativa».

«Quindi è così che dovrò dire a qualcuno quando mi presento? 'Piacere, faccio
parte della Società Alternativa''?»

L. mi guardò con aria terribilmente seria.

«Tu non dovrai mai dire a nessuno di cosa fai parte. Mai».

\paragraph{}
Quella notte mi fu impossibile mantenere la promessa fatta a me stesso. 'Non
pensare, non riflettere, non farti domande'' continuavo a ripetermi, ma le parole
di L. insistevano nel risuonarmi gravi e minacciose in testa. 'Non dire mai a
nessuno di cosa fai parte''. Perché? Cosa c'era di tanto terribile o segreto nella
Società Alternativa? Non consentivano ai loro figli di seguire un percorso di
studi che fosse legalmente riconosciuto, ma davvero era solo per questo che
bisognava mantenere tanta riservatezza?

Mi addormentai con un peso sullo stomaco che mi rendeva complicato deglutire e
anche solo respirare. Mi svegliai allo stesso modo, arrabbiato con me stesso
per il mio essere incontentabile.

'Probabilmente sono impazzito del tutto. Di cosa ho bisogno per essere in pace?
Possibile che neanche qui sia felice?''

Io cercavo, cercavo di non pensare, non elaborare, ma non potevo! Per quanto
sarei riuscito a vivere in quella condizione?

L. mi raggiunse per la colazione.

«Ti presento gli altri» disse. E poi guardandomi meglio aggiunse preoccupata:
«Ieri ti ho detto che avevi un aspetto orribile, ma mi rendo conto che era nulla
rispetto ad oggi. Che ti è successo?»

Temetti che avesse capito. Non volevo mentire perché mi avrebbe scoperto
subito, così optai per una mezza verità.

«Sì, non ho dormito che poche ore. Ero nervoso».

«Mi sembra comprensibile. Hai fatto una scelta coraggiosa; solo un idiota non
avrebbe ripensamenti. Tra poco ti sentirai meglio, vedrai».

L., mia ancora di salvezza! Mia luce nell'oscurità! Per quanto stessi male
riusciva sempre ad allietare il mio spirito ferito, perché mi conosceva meglio
di me stesso.

Mi condusse a una sorta di capannone all'interno del quale era già presente una
moltitudine di persone, alcune sedute ai tavolini circolari sparsi ovunque, altre
in fila per servirsi. Noi ci dirigemmo verso quest'ultimo gruppo, e una volta
fatto -- ossia, una volta prese le tre tazze di caffè nero necessarie e
indispensabili per svegliarmi -- ci sedemmo con due giovani coppie.

L. me le presentò ma in questo momento ho solo un vago ricordo di loro, perché
mi colpirono, più dei loro volti e dei loro nomi, i loro atteggiamenti: nessuno
sembrava inquieto; erano anzi così rilassati e felici, così appagati... Come se
nessun pensiero negativo potesse scalfire la loro perfetta esistenza. Avevano
raggiunto la tranquillità che io cercavo da tempo.

Mi fecero sentire a casa, e ciò mi rincuorò immensamente.

\paragraph{}
Iniziò così la mia nuova vita. Ebbi l'occasione di conoscere moltissime persone
che facevano parte della Società, non perché fossi io a cercarle --- nonostante
gli insegnamenti di L., infatti, sono sempre stato piuttosto timido --- ma
perché erano loro a fermare me non appena mi vedevano passare. Chiedevano come mi
trovavo, se mi serviva qualcosa. Quando rispondevo di no, iniziava una piacevole
conversazione sulle cose importanti di questo mondo. Tale conversazione terminava
quasi sempre con l'espressione 'La mia porta è sempre aperta'', pronunciata dall'una
o dall'altra parte.

Tramite gli altri membri cercai di apprendere qualcosa sul conto di L., ma riuscii
a ottenere pochissime informazioni e spesso discordanti: alcuni dicevano che
prima avesse una famiglia, altri che fosse sempre stata sola; alcuni che fosse
una cantante di successo, altri che avesse acquistato fama solo all'interno della
Società.

Quando gli impegni glielo permettevano --- ora che era tornata nel suo mondo,
infatti, era una donna molto occupata --- L. passava a trovarmi. Ciò avveniva
solitamente al tramonto, per entrambi grande fonte d'ispirazione. Per me era
come rivivere ogni volta la nostra esperienza sulla spiaggia: passeggiavamo
chiacchierando di argomenti senza senso e argomenti importanti come se avessero
lo stesso peso, e guardavamo il sole scendere tra due montagne di cui non ho
mai conosciuto i nomi.

Glieli chiesi più volte, ma lei mi ignorava sempre, finché un giorno mi disse:
«Ha davvero importanza? In questo momento tutto si crea e tutto si distrugge,
e un giorno queste montagne non esisteranno più. Allora l'unica cosa che varrà
la pena di ricordare saranno i momenti che hai passato guardandole insieme a me
e traendo ispirazione da questo spettacolo».

In realtà non mi era dato di conoscere i loro nomi perché altrimenti avrei potuto
scoprire dove mi trovavo, ma L. era riuscita a dare un aspetto filosofico alla
questione, e tanto mi bastava.

A quel periodo appartengono le mie opere più emozionali e meno oggettive. Qualche
giorno fa le ho rilette, e mi sono reso conto che, benché fossero cariche di
sensazioni meravigliose, mancavano quasi del tutto di coerenza. Questo accadeva
probabilmente perché accanto a L. la coerenza era inutile, elemento superfluo e
del tutto irrilevante ai fini dell'opera.

«L'arte» diceva sempre lei «deve trasmettere emozioni, non idee. Le emozioni sono
uniche e irripetibili, mentre per riflettere su un dato argomento l'essere umano
ha decine di occasioni che butta via. Perché dovrebbe essere l'artista a risolvere
questo problema? Non descrivere come ti senti, \emph{mostra} come ti senti».

Io obiettavo che nel canto è semplice; quando si ha a che fare con un racconto,
però, è spesso impossibile mostrare senza descrivere.

«Non è così» rispondeva sorridendo. «Con il tempo ci riuscirai, ne sono convinta.
Perché non vieni al mio prossimo concerto? Vedrai con i tuoi occhi ciò di cui
parlo».

Accettai con entusiasmo. Avevo udito L. cantare una sola volta, ma era stata
un'esperienza meravigliosa, ed ero ansioso di ripeterla.

Dopotutto, perché accadesse, non mi sarei neanche dovuto spostare molto.

\paragraph{}
Il teatro era simile a quello nel quale si riuniva il gruppo di L., ma c'erano
molte più persone; sembrava quasi che lo spettacolo avesse luogo in una metropoli,
tanto la sala era piena. Eravamo tutti seduti --- io in prima fila, perché mi
avevano tenuto il posto --- e pronti ad assistere. Ero nervoso, agitato al
pensiero che lei avrebbe nuovamente cantato: la sua voce mi permetteva di vedere
altri mondi, provando sensazioni con cui non ero mai entrato in contatto prima.

Poi lei comparve sul palco, anche quella volta vestita come una principessa, e si
fece il silenzio. Una mano invisibile abbassò le luci proprio nel momento in cui
L. iniziava a cantare, con l'orchestra che la accompagnava meravigliosamente.
Insieme a lei c'era però un coro; forse una decina di persone che contribuivano
con le loro voci, belle ma mai quanto la sua, a rendere il tutto un'esperienza
magica.

Pensai a quelle persone: ognuna di loro aveva una diversa storia da raccontare.
Forse alcuni avevano dei figli, altri erano divorziati, o addirittura non avevano
mai conosciuto le gioie dell'amore. Eppure in quel momento erano lì, come una
sola, grande entità, e cantavano all'unisono per me. Il pensiero, nonostante la
sua ovvietà, mi fece venire i brividi.

Lo spettacolo andò avanti per poco più di un'ora. L. pareva non essere mai
stanca. Io avevo reclinato la testa e chiuso gli occhi, cercando di concentrarmi
sulla musica, sulla sua meravigliosa voce ora incredibilmente acuta, ora
sensazionalmente grave. Passavo dalla risata al pianto con una velocità impressionante,
e mi resi conto di cosa intendeva dire L. il giorno prima, quando parlava di
'mostrare come ci si sente''. Io, lei e tutti gli altri spettatori eravamo una
cosa sola, proprio come i membri del coro.

L. sembrava in trance: ogni tanto mi guardava negli occhi, permettendomi di
ammirare quelle splendide iridi azzurre e profonde, ma la sua attenzione era
rivolta altrove, probabilmente ai mondi e ai personaggi di cui narrava.

Infine, rapido come era iniziato, lo spettacolo terminò. Le luci diventarono
lentamente più brillanti, finché tornarono alla loro originaria vividezza. Per
pochi secondi il tempo sembrò fermarsi: nessuno osava neanche respirare.
All'improvviso il pubblico esplose in un rumorosissimo applauso, al quale io mi
unii con piacere. L., sorridente, fece un inchino, quindi scomparve dietro al
palcoscenico.

Uscì da una porticina che dava sul pubblico, così che molti le corsero incontro
per complimentarsi, mentre altri, che evidentemente avevano già assistito alla
scena diverse volte, se ne andavano scuotendo la testa e ridacchiando. Anch'io
volevo parlarle, ma in privato, per raccontarle ciò che avevo provato in quell'ora.
Così aspettai che la folla si fosse diradata. Rimaneva ormai una decina di
persone, dunque mi feci avanti.

Ero a pochi passi e L., che mi aveva visto, stava per venirmi incontro. Ma in
quel momento un bambino --- avrà avuto cinque o sei anni --- spuntò dal nulla,
correndo verso di lei. Lo prese prontamente in braccio, mentre lui urlava:
«Mamma! Sei stata bravissima!».

«Grazie, tesoro» replicò con affetto, baciandolo su una guancia e scompigliandogli
i capelli.

Un uomo dai lineamenti simili a quelli del bambino, di qualche anno più vecchio
di L., si avvicinò poco dopo. Lei lo abbracciò a lungo e infine gli regalò un
bacio sulle labbra.

«Mi siete mancati» sussurrò.

I tre si accorsero improvvisamente della mia presenza.

«Spero ti sia piaciuto il concerto» disse L. «Ti presento mio marito e mio
figlio».

Lui mi porse la mano, che mi sforzai di stringere con vigore, per dimostrargli
che non ero intimorito.

«Piacere, ragazzo» mi salutò con voce profonda.

\paragraph{}
Non ero intimorito. Ero terrorizzato.

In primo luogo perché L. era una persona dalle risorse potenti e illimitate, e
dunque doveva esserlo anche suo marito.

Inoltre --- e questa era la mia paura maggiore --- temevo che, ora che si trovava
accanto alla famiglia, lei si sarebbe allontanata da me. La paura dell'abbandono
mi portava a essere ostile nei loro confronti, e l'ostilità sarebbe certamente
stata percepita da L., che allora mi avrebbe abbandonato sul serio.

Ero dannatamente egoista.

Ma io non potevo, non dovevo perderla.

\paragraph{}
Accadde invece l'esatto contrario. L. non mi fu mai vicina come in quei giorni:
ogni volta che le era possibile, mi chiedeva di farle visita, a pranzo, a cena,
o semplicemente per un tè pomeridiano. E ogni volta il marito e il figlio erano
presenti, benché il primo si tenesse in disparte, limitandosi a salutarmi quando
arrivavo e quando andavo via. Come sempre, mi era impossibile decifrarla e capire
se il suo obiettivo fosse mostrarmi che non avevo da temere il marito, o mostrare
al marito che non aveva da temere me.

Del tutto particolare era il suo rapporto con il figlio, che, come avevo intuito
durante il nostro primo, breve incontro, aveva poco più di sei anni. Non ho mai
visto una madre tanto paziente, così come mai ho avuto a che fare con un bambino
tanto curioso e, allo stesso tempo, obbediente. A volte giocava nell'immenso
giardino di fronte alla villa o in camera --- e se faceva qualcosa di pericoloso,
o dannoso, L. lo chiamava e gli spiegava cosa non doveva fare e perché, senza
ira o disappunto, e lui annuiva e andava a fare altro --- altre rimaneva con noi,
seduto in terra, a gambe incrociate, e ci ascoltava, ponendo di tanto in tanto
domande che dimostravano una sconcertante maturità intellettuale.

Ricordo che una volta, con la sua innocente, umile e flebile voce domandò alla
madre chi fosse Dio. Lei lo guardò, pensando non alla risposta corretta, ma a
quella meno sbagliata.

«Non chi, ma cosa. Dio è amore. È quella forza che permette all'uomo di creare
e vivere cose meravigliose, che fa sì che i pianeti continuino a girare intorno
al sole, che permette ancora la nascita e lo sviluppo di relazioni sincere tra
gli esseri umani. Da solo, Dio non avrebbe significato: sono gli uomini che,
tramite la loro sola esistenza, gli conferiscono il potere di plasmare il mondo.
Perché Dio è l'Universo, e l'uomo è Dio, e chiunque pensi che Dio sia superiore
all'uomo --- perché così gli è sempre stato detto, o perché dopo aver studiato
molto è giunto a questa conclusione --- ha perso di vista i propri obiettivi.
Dio non chiede altro che lo spazio per esprimersi nelle nostre vite: se glielo
concediamo, esse saranno giustificate, altrimenti non avremo motivo di esistere,
indipendentemente da ciò di cui ci convinciamo».

«Quindi per dare un senso alla propria vita bisogna necessariamente lavorare?»
intervenni io.

«Se il tuo lavoro è un'attività che ami praticare e che porta un contributo
all'umanità, allora è \emph{possibile} raggiungere questo stato anche lavorando,
sì. Tuttavia ci sono altri modi: pregare, per esempio».

«Ma la preghiera non aiuta nessuno!».

«Al contrario: la preghiera porta tranquillità e pace, e con esse la capacità
di pensare lucidamente, e dunque la creatività».

«Tutte le persone che conosco --- che conoscevo, scusa --- pregavano per parlare
con Dio».

«Sbagliavano. La preghiera non è un modo per comunicare con Dio, ma ci pone in
uno stato di rilassamento nel quale è più semplice entrare in contatto con Esso».

«Tu preghi?».

«Lo facevo, quando non ero parte della Società,» e alzò gli occhi al cielo perché
aveva di nuovo detto 'la Società'' «perché era l'unico modo per trovare la pace.
Ma quando si è circondati dalla pace, non ce n'è bisogno. Prega pure, se ne senti
il bisogno, ma non pensare che ciò darà un motivo alla tua esistenza: il passo
successivo alla contemplazione è la creazione».

«Dunque Dio è nell'azione. Non Lo si può raggiungere senza fare nulla: bisogna
dipingere, scrivere, cantare...»

«...o pensare» completò lei. «La mente è uno strumento potente, capace di cose
che non immagineremmo mai. L'azione non è necessariamente qualcosa di fisico:
chi lavora dodici ore al giorno, e passa le altre dodici stressato perché si
preoccupa del domani, vive nell'azione, eppure è un'azione statica, una
situazione in cui l'anima stagna e non è neanche lontanamente possibile parlare
con il proprio Dio».

Ero confuso, ma sapevo che, come accadeva con ogni insegnamento di L., con il
tempo tutto mi sarebbe stato più chiaro.

Mi voltai verso il bambino per vedere se lui avesse capito --- nel qual caso mi
sarei sentito un idiota --- ma lui era andato via.

\paragraph{}
Pochi giorni più tardi accadde l'inaspettato e --- ora che ripenso a quel
momento --- l'inevitabile.

L. mi invitò per la solita conversazione, e stavolta eravamo soli: marito e
figlio erano fuori per una passeggiata. Almeno, questo è quello che disse lei.

Preparò un tè, e parlammo per poco di cose che non ricordo. Poi si interruppe,
posò la tazza, mi guardò intensamente. Era solita fare così quando rifletteva.
Quella volta, però, a occupare la sua mente non erano quesiti esistenziali, ma
un essere umano. Io.

Si avvicinò --- eravamo seduti su un divano --- tanto che potei percepire il
suo odore di donna forte, indipendente, quasi selvatica. Mi parve di poter
leggere nella sua mente: anche se per pochi secondi, L. non era più un mistero.

Posò le labbra sulle mie, con leggerezza. Tremai --- non so se per la paura,
l'euforia, l'eccitazione, o tutte e tre le cose insieme --- e lei si fece più
insistente, come per incoraggiarmi a fare quel passo.

Fu allora che mi resi conto di una verità tanto idiota quanto sconcertante:
L. amava il sesso. Fino a quel punto non avevo mai pensato a lei come si
fantastica su una donna di eguale grazia. Era bella, affascinante, sensuale.
Forse volubile. Ma era anche la persona più intelligente e sensibile che avessi
mai incontrato, e dunque mi sembrava assurdo che scegliesse di partecipare a
un'attività tanto sporca quanto il sesso.

Quel giorno scoprii che non solo L. era la persona più intelligente che avessi
mai incontrato, ma anche la più brava amante. Ci spostammo nella camera da
letto, quella dove, immaginai, si concedeva anche al marito. A quel pensiero
mi bloccai per un'istante, affranto e spaventato, ma lei fu svelta a
coinvolgermi nuovamente.

Presto fummo nel letto, e ognuno ansimava nell'orecchio dell'altro, e gemeva
esprimendo piacere intenso. Raggiungemmo un orgasmo che sconquassò e provò
duramente i nostri corpi.

Ricaddi sul materasso, esausto. Lei si sdraiò delicatamente accanto a me,
incrociò le braccia sul cuscino e vi appoggiò la testa. Era così vicina che nei
suoi occhi mi potevo specchiare. Aveva un'espressione più serena che mai. Quando
qualcosa mi turba, mi capita spesso di pensare a quel volto. Il suo sorriso la
prima volta che facemmo l'amore. Non ostinato, come di chi vuole sguaiatamente
dimostrare al mondo la propria felicità, ma discreto, dolce, caloroso.

«Ti è piaciuto?». Lo sussurrò.

«Molto. Perché l'hai fatto?».

«Cos'hai provato?».

«Ti ho visto. Come sei veramente, intendo. Non ti avevo mai vista così...
concreta».

«Allora ci sono riuscita».

«A fare cosa?».

«Qualche giorno fa mi sono accorta di una cosa: tu hai smesso di dubitare di
me. Non c'è più discussione, il dialogo tra noi due è unidirezionale: se ti
dicessi di lanciarti da un dirupo, probabilmente lo faresti, convinto che io
ne sappia molto più di te. Beh, non è vero. Io sono qui per discutere con te,
non per insegnarti qualcosa. Se pensi che stia sbagliando, contraddicimi, dimmi
qual è il tuo punto di vista. Non mi importa che le tue idee siano uguali alle
mie. Voglio solo che tu \emph{abbia} delle idee».

«E il sesso cosa c'entra?».

«Davanti al sesso siamo tutti uguali, maestri e allievi. Mostrandoti che puoi
avermi, ti ho fatto capire che tra noi due non c'è quell'oceano che ti
sei sempre immaginato».

«Ti ringrazio».

«Non ringraziarmi: ora pesa su di te la grossa responsabilità di pensare,
analizzare, giungere alle conclusioni. Credevi di saperlo già fare, ma eri
imprigionato dai preconcetti, schiavo della normalità».

«Dunque era solo questo il tuo scopo? È stata la prima e ultima volta che siamo
stati a letto insieme?».

Sembrò sorpresa per un attimo, come se non si aspettasse l'audacia che ella
stessa aveva incoraggiato un minuto prima.

Infine sorrise, nuovamente rilassata.

«Ovviamente no. Anche a me è piaciuto».

\paragraph{}
Le nuvole si ergevano scure, gonfie e minacciose sopra le nostre teste. Io e L.
eravamo sdraiati sul prato, e non dicevamo nulla. Ero stato io a chiederle di
incontrarci quella volta, ma non riuscivo a trovare le parole, e così ella
attendeva pazientemente, silenziosa quanto quel pomeriggio d'inizio inverno.
Inspirai profondamente, lasciando che l'umidità penetrasse nei polmoni.

«Questa storia deve finire».

«Quale storia?».

«Sai quale storia. Io e te. Dobbiamo smettere di vederci, o almeno di andare a
letto insieme».

Adesso lei sembrava veramente sorpresa e attenta.

«E perché mai? Io sto bene con te».

«Anch'io. Ma ogni volta che facciamo l'amore, continuo a vedere tuo marito e tuo
figlio. È una cosa che non posso ignorare. Immagino che per te sia diverso».

Da ormai due mesi eravamo amanti, e quei pensieri mi avevano angosciato fin dalla
prima volta. Inoltre in quell'arco di tempo avevo incominciato a incontrare anche
suo marito, la cui amicizia nei miei confronti sembrava sincera. Come potevo
pugnalarlo alle spalle in quel modo? Come poteva farlo lei, che parlava di
rispetto?

«Tu sei un idiota».

Lo disse sorridendo, come se qualcosa di ovvio mi stesse sfuggendo in quella
situazione.

«Scusa?».

«Pensi davvero che mio marito non sappia di noi? Che sarei così crudele? Credevo
che avessi più di fiducia in me».

«Sa del tempo che abbiamo passato sul \emph{vostro} letto? E gli sta bene?».

«Mio marito ha una parte del mio cuore. Non il mio corpo».

«Ma siete sposati!» protestai.

«No, non lo siamo. Mi hai mai visto portare la fede? Si è guadagnato il titolo
di ``marito'' perché mi è accanto da dieci anni, e insieme abbiamo affrontato
molte, moltissime situazioni, compreso il nostro ingresso qui».

Quella era forse la stranezza più grande con cui mi fossi mai confrontato, e
proprio per questo era anche la prova più importante. E io l'avevo fallita. Mi
vergognai della mia stupidità.

«Se qualcuno di là sentisse questa storia...» sussurrai.

«...penserebbe che siamo malati». Si mise a sedere sull'erba, e io feci
altrettanto. «Ma da quando l'amore ha smesso di essere piacere di stare accanto a
una persona ed è diventato desiderio di possederla? È assurdo che le coppie si
sposino! La stessa volontà di sposarsi implica che non ci sia fiducia, e dunque
amore!».

«Sposarsi significa giurare di amarsi, davanti a Dio».

«Già sai come la penso su Dio: non esiste. O meglio, non esiste nella forma in
cui lo intendono la maggior parte delle persone. E anche se esitesse, non vorrei
che fosse lui a governare i miei sentimenti. Amare significa dare senza aspettarsi
nulla in cambio: si sposa chi ha paura di essere abbandonato dal proprio partner.
Ma se mio marito non mi volesse più vicino a sé io non vorrei che soffrisse e
fosse costretto a rimanere con me, proprio perché continuerei ad amarlo!».

Era qualcosa a cui avevo sempre pensato anch'io, ma non avevo mai avuto il
coraggio di affermarlo pubblicamente, anche perché non ero sicuro del mio stesso
ragionamento. Tutti si sposavano, dunque quell'azione doveva avere un senso!
Possibile che nel XXI secolo si continuasse a praticare un'attività così
palesemente sbagliata?

«È per questo che esistono i divorzi» tentai di protestare, perché non volevo
lasciarmi convincere troppo facilmente.

Lei esplose in una fragorosa, sana risata.

«Peggio ancora! Non vedi l'ipocrisia in tutto questo? Ci si sposa giurando amore
eterno, ma poi si ricorre alla legge per annullare quel giuramento! In questo
modo un rituale già privo di significato perde ulteriormente valore!».

«Dunque tu cosa suggerisci? Che tutti abbiano un rapporto aperto come il tuo?».

«No, mi rendo conto che non a tutti può andare bene. Ma in tutti i rapporti
dovrebbe essere elemento fondamentale la sincerità. Il matrimonio, per sua
stessa natura, non crea un ambiente favorevole al dialogo».

Un'altra lezione. Perché con quella donna ogni conversazione si trasformava in
un dibattito sulle cose della vita?

«Dopo quello che ti ho detto, vuoi che continuiamo a vederci? Oppure urta il tuo
orgoglio di uomo?».

Lo disse con tono provocatorio e ironico. Io non risposi.

«Bene,» proseguì «vorrà dire che tornerò tra le braccia del mio comprensivo
marito». E si alzò, andandosene.

Rimasi a riflettere per qualche minuto. L. era la migliore amica e compagna che
potessi desiderare. Sarebbe stato terribilmente stupido lasciarla andare così.
Non importava che amasse anche un altro uomo: solo la consapevolezza di essere
nel suo cuore era immensamente gratificante. Capii cosa significasse ``amare
senza aspettarsi nulla in cambio''.

Mi alzai e inseguii quella figura ormai piccola. Quando la raggiunsi, le
cinsi la vita. Lei mi baciò su una guancia e sorrise.

«Lo sapevo» disse, e in quel momento le prime goccie di pioggia caddero sulle
nostre teste.

Corremmo verso la sua casa. La nostra casa.

\tableofcontents

\end{document}
